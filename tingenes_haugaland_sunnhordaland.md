# Tingenes Haugaland/Sunnhordaland

***Du har kanskje hørt om tingenes Internett eller det engelske begrepet Internet of things (IoT)? Først skulle alle vi mennesker på nett, barn som eldre – nå er det alle tingene vi omgir oss med som skal kobles på. Litt misvisende kaller vi dingsene smarte. Vi snakker om smarthjem, smartkjøretøy, smartby, smartsamfunn og så videre. Jeg velger å kalle det smart anvendelse av teknologi hvor målet er å gjøre livet og verden litt bedre. Tingene er et teknologisk middel som vi mennesker anvender på en smart måte. Smartmenneske. Så hvordan kan vi på Haugalandet og i Sunnhordaland ta del i teknologiutviklingen og skape et smart-Haugaland/Sunnhordaland? Nøkkelen er kreativitet og samskaping.***

Mange forbinder tingenes Internett med smarte hjem. Det tenker jeg å skrive mer om ved en annen anledning. Denne gangen skal jeg fokusere på ting som foregår i det offentlige rom, i infrastruktur og i naturen som omgir oss. For det er ikke bare hjemmene våre som blir smartere med ny teknologi – det ligger et samfunnsmessig mye større potensiale i ting og sensorer andre steder. For eksempel i kommuneforvaltning og i det å bygge regioner som Haugalandet og Sunnhordaland til smartere samfunn. Haugaland Kraft har sammen med Tysvær kommune startet et samarbeid som vi håper vil tiltrekke seg flere samarbeidspartnere innen det offentlige og næring på Haugalandet, Sunnhordaland og forbi. I Sørfylket har de allerede kommet langt, og sensornettverket kan knyttes sammen på tvers av grenser, noe som vil komme oss alle til gode. Formålet er å anvende sensorteknologi til å effektivisere, forbedre tilbudet og begeistre innbyggerne.

På Alvanuten i Aksdal har Haugaland Kraft montert en sender som over lange avstander kan kommunisere med sensorer i mange varianter. Sensorene kan måle luftkvalitet, temperatur, bevegelse, helling, posisjon, retning, trykk, vind, sol og mye mer. De kan plasseres i vann, sjø, luft, jord, på eller inne i gjenstander. Et veldig stort mulighetsrom som kun begrenses av kreativitet. Eksempler på anvendelser er måling av badetemperatur, telling av brukere av turområder, syklister, ledige parkeringsplasser, fyllingsgrad i søppelkasser, kumlokk som er i ferd med å tettes, rør som har sprekker eller er tette, brannfeller, rottefeller, mørke gatelys, gryende oversvømmelser, isete veier, luftkvalitet, nøyaktig vær i øyeblikket, vannstand og kloakk. Stort sett alt som omgir oss kan måles, identifiseres og rapporteres. Du begynner kanskje å få idéer selv? Mulighetsrommet er enormt, og vi må starte et sted. Alt kan ikke og bør ikke gjøres med en gang. Det må prioriteres, og det må vi gjøre sammen.

## Samskaping en del av nøkkelen

Nøkkelen består altså av én del kreativitet, men den består også av samskaping. Dette er viktig. Om vi skal lykkes må vi skape noe sammen. Samskaping er når offentlige og private partnere inngår i et likeverdig samarbeid, med hensikt å definere muligheter og skape nye og bedre løsninger. Det er ikke samskaping når den ene parten sender nesten ferdige løsninger på høring, ikke involverer borgerne, eller når kommunene flytter oppgaver fra det offentlige til private aktører for å spare eller unngå å bidra. Alle må bidra i et likeverdig forhold hvor alle blir vinnere; det offentlige, det private og borgerne. De folkevalgte i vår region kjenner utfordringene og mulighetene i sine kommuner godt. De kjenner også innbyggerne godt, og de kan sikkert bli enda bedre kjent med de. Tilsvarende er det viktig at Haugaland Kraft blir bedre kjent med kommunenes og borgernes behov. Vi har også en stor kontaktflate og kan selvsagt bli mye flinkere til å forstå kundene våre og kommunene som eier oss. Kjennskapen til brukernes behov er en veldig viktig komponent i samskaping. Dette er viktig!

## Data er ikke det samme som kunnskap

Tilbake til teknologien. Som du nå skjønner er det store muligheter for å samle inn data om hva som foregår i det offentlige rom og i naturen som omgir oss. All denne datainnsamlingen er imidlertid ikke det samme som kunnskap. For at alle disse dataene skal bli nyttige må vi tolke, forstå og tilgjengeliggjøre denne forståelsen. Vi må samle data fra flere kilder, og dele dataene vi selv samler inn. Det gir oss et enda bedre grunnlag for å se mønstre og muligheter. Værdata, klimadata, kart, statistikk fra Statistisk Sentralbyrå, arrangementer i nærheten, antall besøkende i svømmehallen, busstider, antall traktorer i kommunen og barnehageplasser. Ikke vet jeg hvilke kombinasjoner som er en del av fremtidens innovative tjenester, men de er garantert der.

Tilgjengelige data er ekstremt viktig, men de må tolkes. Man kommer et stykke på vei med kreative mennesker, men jeg må innrømme at jeg nok forsnakket meg når jeg sa at det kun var mennesker som er smarte og at det var misvisende å kalle teknologien smart. Maskinlæring og kunstig intelligens har, enten du vil tro det eller ikke, kommet så langt at jeg i det minste velger å kalle det for en utvidelse av menneskelig intelligens. Maskinlæring kan ved hjelp av å analysere enorme mengder data forutse hendelser og utfall på kort tid. Data det vil ta år for mennesker å fordøye og forstå. Maskinene har ikke selv samme type forståelse som oss mennesker, men de er veldig flinke til å se sammenhenger og til å "spå" på en måte vi mennesker forstår. Det er til stor hjelp.

Vi kan samle data, prosessere data, finne sammenhenger og forstå informasjon som gir oss ny kunnskap. Hva skal vi benytte denne kunnskapen til? Det kan være så mangt, men en ting er sikkert; vi må tilgjengeliggjøre den i form av tjenester. Det krever en annen type kunnskap. Kunnskap om brukerne av tjenestene. Hvilke behov har de, hva ønsker de seg, hva kan vi løse for de? Vi bør alltid starte med å spørre brukerne. Variantene er mange. Når trengs det strøing eller salting på isete veier? Når blir det flom og hvor? Det er smårollinger på skoleveien; vi må senke farten! Trenger jeg brodder til turen min i Djupadalen? Hvor mange er på toppen av Himakånå eller Melderskin i dag? Hvor er bussen akkurat nå? Hva er badetemperaturen akkurat nå? Hvilke søppelkasser trenger tømming? Hva kan du tenke deg?

## Veien videre

Som du sikkert har forstått kjære leser, så ligger det enorme muligheter i tingenes Internett, tolking av data og kunnskap om behov. Kun kreativiteten setter begrensninger. Samskaping mellom kommunene som har et ansvar ovenfor innbyggerne, Innbyggerne som har behov, utfordringer og ønsker, og Haugaland Kraft med kompetanse og infrastruktur er en sterk konstellasjon. Tysvær kommune er allerede i gang sammen med Haugaland Kraft, og vi håper flere kommuner på Haugalandet og i Sunnhordaland henger seg på samskapingen fort. Om vi skal lykkes må vi skape sammen. Vi er klare. Hvor skal vi begynne? Med noe enkelt. Det er alltid lurt å starte med noe enkelt. Sannsynligheten for å lykkes er større og læringen er kjempenyttig i fortsettelsen. Hva det blir gjenstår å se. Drømmen om tingenes Haugaland/Sunnhordaland er i gang. Hvordan tror du det blir? Hva er dine ønsker? Du er invitert til å skape veien videre, sammen.





