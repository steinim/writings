# IT-prosjektenes tid er forbi!

De store IT-prosjektenes tid er heldigvis forbi om man skal tro alt man leser, men hva med de små? Selv Smidige prosjekter forventes å bli ferdige på en eller annen dato i fremtiden, og når systemet er levert, skal det overleveres til linja. Er det virkelig bare størrelsen som er problemet, eller er det selve arbeidsformen som ikke fungerer? 

---

Et prosjekt er en arbeidsform som er avgrenset fra de aktivitetene en organisasjon vanligvis gjennomfører. Det er avgrenset i tid og har et mål for hva man vil ha oppnådd når prosjektperioden er over. Typisk etableres det som en midlertidig organisasjon med personer som enten skal ut, eller tilbake til linja. Formålet er å styrke virksomhetens evne til suksess i tiden som kommer.

Det er flere årsaker til at prosjekt som arbeidsform er lite egnet. Eksempler er at det er vanskelig å måle realisering av gevinst, konflikt mellom prosjektets mål og virksomhetens mål, stor avstand mellom prosjekt- og linjeorganisasjon, en kortsiktig finansieringsmodell og utfordringer med overlevering og kunnskapsoverføring.

Alternativet er å behandle leveransene som kontinuerlige produktutviklingsløp i linja. Det vil da være enklere å måle gevinster kontinuerlig, justere initiativene opp mot virksomhetens mål, involvere hele organisasjonen, løpende finansiering, bedre kommunikasjon og kunnskapsbygging istedenfor kunnskapsoverlevering.

## Men prosjektene er jo Smidig!
Mange IT-prosjekter benytter en Smidig gjennomføringsmodell. Dette gjør de for å få bedre forutsigbarhet i prosjektene sine. Det er vel og bra, men ikke tilstrekkelig. Problemet sitter ikke i Smidig som sådan, men utenfor. Om Smidig lykkes i å unnfange og utvikle programvare raskt og taktfast så må alt utenfor være i stand til å ta imot det som produseres i samme takt. Hovedutfordringene med det er at mottaksaparatet sjeldent sitter i prosjektene selv og at Smidige prosjekter sjeldent tar inn over seg at programvareutvikling strekker seg langt utover å levere "programvare som fungerer". Hvordan programvaren oppfører seg i produksjon etter overlevering er dessverre alt for sjeldent Smidig-teamets ansvar.

## "You Build It, You Run It"
Prosjektmedlemmer er avgrenset fra linjeorganisasjonen, og deres involvering med produktene de lager er tidsbegrenset. De slipper å leve med de langsiktige resultatene av deres egne arkitektur- og designbeslutninger. Dette medfører som regel dårligere utviklingspraksiser i prosjektene og gradvis forverret kvalitet. Dette forsterkes ytterligere av at man som regel har dårlig tid i prosjekter. Prosjektmedlemmene er som regel skjermet fra analyse og gjenoppretting ved produksjonsproblemer. De tvinges ikke til å legge inn nødvendig overvåkning og nødvendig logging for analyse av rot-årsaker. Teamet gjør ofte et begrenset antall produksjonssettinger og har derfor få insentiver til å investere i automatisering og produksjonslike miljøer. Linjeorganisasjonen er som regel underbemannet og har knappe ressurser og liten evne til å håndtere overleveringer fra prosjekter. De må dessuten administrere, overvåke og supportere eksisterende IT-systemer.

I Amazon.com, hvor de fokuserer på produkter fremfor prosjekter, er det et viktig prinsipp at de som lager systemene også skal drifte systemene og leve med dem i lang tid. Helt til de dør. ["You Build It, You Run It"](https://queue.acm.org/detail.cfm?id=1142065) som Werner Vogels (CTO i Amazon) sier. I Amazon.com har de ikke egne driftsteam. Teamene håndterer selv både drift og utvikling. Det er dette som kalles DevOps.

Da [Kent Beck besøkte DevOps Norway Meetup](http://www.meetup.com/DevOps-Norway/events/112627352/) for et par år siden ble han bedt om å definere hva han legger i begrepet DevOps. Hans svar var: "Developers carry beepers". Når utviklingsteamet får ansvar for å ha beredskap selv, er insentivene på plass for å lage virkelig driftbare systemer. Forvaltning og drift flyttes til starten av utviklingsløpet. Teamet organiseres som en forvaltningsorganisasjon fra dag én.

## Realiser forretningsbehov, ikke lag komponenter
IT-prosjekter har som regel en målsetning om å lage en eller flere nye komponenter eller implementere den nye funksjonaliteten i eksisterende komponenter ved å utvide dem. Teamene får ofte ansvar for en komponent eller et sett med komponenter. Årsaken til at det gjøres på denne måten er som regel et iboende ønske om at teamene skal få jobbe uforstyrret uten involvering og støy fra resten av virksomheten eller andre team.

Med denne oppsplittingen har man allerede lagt unødvendige begrensninger. Har team ansvar for bestemte komponenter implementeres ny funksjonalitet som regel i disse komponentene som de kjenner godt. At funksjonen bedre kan implementeres i en annen komponent eller på tvers av flere komponenter forsvinner fort med et slikt navlebeskuende fokus. Et team har til og med kanskje ikke lov til å røre andre team sine komponenter, eller det kan være unødvendig tungvindt å få andre team til å implementere påkrevd funksjonalitet.

Om man isteden organiserer teamene rundt konkrete forretningsbehov, slik det gjøres i for eksempel Spotify, vil systemarkitekturen speile forretningen bedre. I henhold til Conway's lov fra 1968 så speiler strukturen på IT-systemene organisasjonens struktur. For å oppnå systemer som speiler forretningsstrukturen må man derfor la team organisere seg rundt forretningsbehov og ikke komponenter.

Setter man sammen langlevde team rundt behov som understøtter forretningen, så forsterkes forståelsen for virksomhetens visjon. Når teamene vet hva man skal oppnå blir det lettere å ta de rette valgene. Man vet hvor man vil med produktene som lages, og hvilken verdi man ønsker å oppnå. Teamenes eierskap, ansvarsfølelse og stolthet styrkes.

## Kontinuerlige Leveranser og DevOps
Team som har ansvaret for hele livssyklusen til programvare, og som samtidig forstår og deler forretningens visjon og målsetninger, lager robuste systemer som tåler rask flyt til produksjon. De sikrer at det ikke går på bekostning av kvalitet, tilgjengelighet, stabilitet, sikkerhet og så videre. I [The State of DevOps Report for 2015](https://puppetlabs.com/2015-devops-report) avdekkes det blant annet at virksomheter som jobber på denne måten har 30 ganger hyppigere produksjonssettinger, 200 ganger kortere ledetid, 60 ganger færre feil og 168 ganger raskere gjenopprettingstid ved problemer, enn sammenlignbare virksomheter.

Denne måten å jobbe på er ikke som Smidig. Smidig impliserer ikke kontinuerlig. I Smidig jobber man som regel med batcher og iterasjoner, med mer planlegging, og med testing og akseptanse med jevne mellomrom. Kontinuerlige Leveranser innebærer at programvaren kan produksjonssettes til enhver tid. Siste versjon av kildekoden kan slippes i produksjon når som helst uten behov for forberedelser eller tilpasninger. I Smidig fokuseres det ikke nok på driftsplattformen og ansvarliggjøring av utviklingsteamet for at programvaren som lages skal fungere i lang tid etter at det er i produksjon.

DevOps er en forutsetning for å kunne drive med Kontinuerlige Leveranser. De tradisjonelle overleveringene fra utvikling til drift forhindrer kontinuerlige leveranser, så teamene må drifte programvaren de lager selv. Det fordrer kompetanse om drift og utvikling. Tradisjonelt sett er drift og utvikling to separate fagfelt som krever ulike typer IT-kompetanse. I dag har imidlertid fagfeltene smeltet sammen og det ser ganske annerledes ut. Det holder ikke lenger at den eksisterende driftsavdelingen samarbeider tett med utviklingsavdelingen (selv om det hjelper). Isteden overtar teknologer som behersker begge fagfeltene og som kan både utvikle og drifte løsninger. Infrastruktur skrives og dokumenteres som kode (software defined everything), konseptet server har endret seg med immutable infrastruktur og kontainere, testing og produksjonssettinger er helautomatisert, overvåkning er mye mer omfattende. Ikke minst skydrift har revolusjonert måten programvare driftes på.

## Fra CapEx til OpEx
CapEx (Capital expenditures) er investeringer man gjør på forhånd for å skape fremtidige gevinster. OpEx (Operational expenditure) er investeringer som gjøres underveis mens forretningen forløper som normalt, "business as usual". Skydrift er et eksempel på en pay-as-you-go finansieringsmodell hvor elastisiteten og fleksibiliteten gjør at du kan skalere opp eller ned underveis istedenfor å investere i egen infrastruktur og overkapasitet før du trenger den eller vet hva du har behov for. Jeg snakker her selvsagt om offentlig sky og ikke privat.

IT-prosjekter har budsjetter som er satt av på forhånd. De har risiko. Det er bra å investere i IT, men disse investeringene behøver ikke nødvendigvis å gjøres på forhånd. Når utvikling av funksjoner følger resten av virksomheten tett, vil det være mer fornuftig å smøre kostnadene tynnere utover i organisasjonen. Det betyr ikke at man ikke kan satse stort på et område som koster mye, og som gir stor gevinst tilbake. Forskjellen er at risiko reduseres dramatisk om man tar en gradvis tilnærming til en dyr, men potensielt innbringende satsning. Gjennom å finansiere eksperimenter og gi de mest lovende initiativene mer penger når de trenger det, og de mindre lovende mindre eller ingenting, sikrer man en utvikling som er tettere knyttet opp mot forretningens mål enn gjetning på et alt for tidlig tidspunkt. Hensikten med å eksperimentere mer er å unngå å bli fanget i et blindspor. Om en satsning viser seg å bli innbringende kan man finansiere ytterligere for å maksimere uttak av gevinster.

Denne tilnærmingen er ikke nødvendigvis så enkel – det kan være vanskelig å balansere prioriteringer og budsjettering. Det krever at IT-utvikling blir en integrert del av forretningsutvikling og at resultater og hypoteser verifiseres kontinuerlig. Her gjelder det å innse at alle virksomheter i dag er IT-virksomheter og at det er en dårlig idé å ha et skille mellom IT og forretning om man skal lykkes.

## The End
Om du er enig i at prosjekter er en dårlig gjennomføringsmodell vil jeg anbefale å ikke gjennomføre de foreslåtte endringene som et prosjekt. Begynn å eksperimentere med nye idéer i linjeorganisasjonen. Sett sammen autonome team som besitter alt som skal til for å gjennomføre eksperimentene. Sørg for at eksperimentene er målbare. Det er en selvfølge at forretningsfolkene deltar i tett samarbeid med teamet. Start billig! Bruk Sky! Sørg for at teknologene har full tilgang til produksjonsmiljøene og at de har ansvaret helt fra unnfangelsen av programvaren og til den avgår med døden. Teamet må ha beredskap! Lever programvare kontinuerlig til produksjon fra dag én. Det er den beste måten å få feedback på, og det finnes ikke noe bedre testmiljø enn produksjon. Organiser teamene rundt forretningsbehov. Ikke lag team med ansvar for systemer. Just do it! Slutt med IT-prosjekter!



