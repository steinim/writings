# Grønn vekst

**Grønn vekst opptar meg om dagen. Jeg er opptatt av grønt fordi jeg bryr meg om miljøet, og jeg er alvorlig bekymret for de store utfordringene klimakrisen vil medføre. Jeg er opptatt av vekst fordi vi deltar i et marked hvor de som vokser vinner, og med økonomisk vekst kan vi bidra enda mer til det grønne skiftet. Vår region har de beste forutsetningene for å vokse innen grønn innovasjon og teknologiutvikling, grønne arbeidsplasser, grønn regional utvikling og grønn lønnsomhet.**

Jeg er så heldig å jobbe i en bransje som driver med produksjon, overføring og omsetning av fornybar energi, elektrifisering av samfunnet, drift og utbygging av fibernettverk og kommunikasjonsteknologi. Disse bærekraftige forretningsområdene kan alle betegnes som grønne og livsnødvendige. Mitt ansvar i Haugaland Kraft er å bidra til utvikling og digitalisering av disse forretningsområdene.

Utsira er et spennende eksempel på et samfunn i grønn vekst, tross det beskjedne antallet på 193 innbyggere. Sammen med fremsynte øyboere gjennomfører både energi- og nettselskapet hos oss store FoU-prosjekter for grønne løsninger. En eksisterende sjøkabel som ikke har kapasitet til å levere nok strøm til kraftkrevende industri har utløst en ideell testarena for fremtidens teknologi for strømproduksjon, styring og forbruk. Isolerte og lukkede strømnett, kombinert med lokal fornybar produksjon som solkraft, vindkraft og bølgekraft og lagring av energi i batterier eller som hydrogen, skal sikre at øya har nok energi til å klare seg uten krafttilførsel fra land når det ikke er behov, eller når det kreves mer kraft enn det kabelen takler. Det vil gjøre det mulig å etablere ny industri, som for eksempel fiskeoppdrett, på land og til havs. Elektrifisering av ferja er også en del av prosjektet. Det trengs mye strøm på kort tid når en ferje skal lades.

Smart energistyring i privatboliger og næringsbygg er også under utprøving på Utsira. For å unngå store investeringer som utløses av for høy eller for lav spenning i nettet testes det ut et konsept hvor forbrukere av strøm kan selge muligheten til å skru av og på for eksempel elbilladeren eller varmtvannstanken, etter behov. Denne muligheten kjøpes av en aggregator, for eksempel et strømselskap, som selger styring av effekt i et større geografisk område til nettselskapet. Alle tjener på dette. Kundene selger fleksibilitet, strømselskapet selger aggregert fleksibilitet, og nettselskapet sparer investeringer ved å holde riktig effekt i strømnettet. Som igjen vil føre til lavere nettleie for kundene. Snakk om sirkulær økonomi!

Utsira ønsker å tilrettelegge for ny virksomhet og å være et utstillingsvindu for fremtidens elektriske og grønne samfunn, et levende laboratorium. Et nasjonalt testsenter åpent for alle som vil teste grønne energiløsninger er under oppføring, og grønn teknologiturisme vil gjøre Utsira til en attraktiv destinasjon for ennå flere som vil besøke den lille vakre øya.

Andre eksempler på nye tjenester og teknologi vi jobber med for tiden er solceller, elbillading og en kundeapp med smarte energistyringstjenester. Vi har også startet nye selskaper. Sammen med Karmsund Havn har vi etablert Havnekraft AS som skal drive med landstrøm, og sammen med Sunnhordaland Kraftlag og Knutsen OAS har vi etablert Deep Wind Offshore (DWO) med formål om å være med på det neste store eventyret i vår region, havvind på Utsira Nord.

Grønn vekst er et samarbeidsprosjekt hvor enkeltaktører ikke kan lykkes uten at andre lykkes minst like bra. Jeg er så heldig at jeg har blitt utnevnt som leder i Næringsforeningens ressursgruppe for Grønn Lønnsomhet bestående av 10 særdeles ressurssterke og ivrige medlemmer. Dette vil være et viktig tilskudd til alt det positive arbeidet som gjøres innen grønn vekst i regionen. Et hovedmål er å ufarliggjøre bærekraftig omstilling og å synliggjøre hvilke konkurransefortrinn dette kan gi. Vi vil være særlig opptatt av at små og mellomstore bedrifter oppdager lønnsomheten i de grønne mulighetene. De litt større er avhengige av at hele næringskjeden deltar, og denne avhengigheten skaper lønnsomme muligheter for alle.

Det er viktigere enn noen gang å fokusere på grønn vekst. Det er et stort samarbeidsprosjekt, og med et felles fokus kan vi alle bidra til grønn innovasjon og teknologiutvikling, grønne arbeidsplasser, grønn regional utvikling og grønn lønnsomhet for alle og enhver.

Stein Inge Morisbak
Direktør Utvikling og Digitalisering
Haugaland Kraft

