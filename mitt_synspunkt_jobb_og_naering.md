# Grønn vekst

Grønn vekst er noe som opptar meg om dagen. Det deler jeg heldigvis med mange i vår region så det er god grunn til å være optimist på vegne av det lokale næringslivet. Jeg er opptatt av grønt fordi jeg bryr meg om miljøet, og jeg er alvorlig bekymret for de store utfordringene klimakrisen vil medføre. Jeg er opptatt av vekst fordi vi deltar i et marked hvor de som vokser vinner, og med økonomisk vekst kan vi bidra enda mer til det grønne skiftet. Vår region har de beste forutsetningene for å vokse innen grønn innovasjon og teknologiutvikling, grønne arbeidsplasser, grønn regional utvikling og grønn lønnsomhet.

Jeg er så heldig å jobbe i en bransje som driver med produksjon, overføring og omsetning av fornybar energi, elektrifisering av samfunnet, drift og utbygging av fibernettverk og kommunikasjonsteknologi. Disse bærekraftige forretningsområdene kan alle betegnes som grønne og livsnødvendige. Mitt ansvar i Haugaland Kraft er å bidra til utvikling og digitalisering av disse forretningsområdene.

Utsira er et godt og spennende eksempel på et samfunn i grønn vekst, tross det beskjedne antallet på 193 innbyggere. Sammen med fremsynte øyboere gjennomfører både energi- og nettselskapet hos oss store FoU-prosjekter for grønne løsninger og forretningsmodeller. En eksisterende sjøkabel som ikke har kapasitet til å levere nok strøm til kraftkrevende industri på øya har utløst en ideell testarena for fremtidens teknologi for strømproduksjon, styring og forbruk. Isolerte og lukkede strømnett, kombinert med lokal fornybar produksjon som solkraft, vindkraft og bølgekraft og lagring av energi i batterier eller som hydrogen, skal sikre at øya har nok energi til å klare seg uten krafttilførsel fra land når det ikke er behov, eller når det kreves mer kraft enn det kabelen takler. Det vil gjøre det mulig å etablere ny kraftkrevende industri, som for eksempel fiskeoppdrett, på land og til havs. Elektrifisering av ferja som går til og fra Utsira er også en del av prosjektet. Det trengs mye strøm på kort tid når en ferje skal lades.

Smart energistyring i alt fra privatboliger og næringsbygg til større strømnett er også under utprøving på Utsira. For å unngå store investeringer i strømnett som utløses av for høy eller for lav spenning testes det ut et konsept hvor forbrukere av strøm kan selge muligheten til å skru av og på laster i hjemmet eller i bedriften, for eksempel elbilladeren eller varmtvannstanken, etter behov. Denne muligheten kjøpes av en aggregator, for eksempel et strømselskap, som tilbyr muligheten til å skru av og på laster i et aggregert geografisk område. Aggregatoren tilbyr denne fleksibiliteten til en markedsplass. Nettselskap kan kjøpe fleksibiliteten i dette markedet for å unngå overbelastende effekttopper. Alle tjener på dette. Kundene selger fleksibilitet, strømselskapet selger aggregert fleksibilitet for et større område, og nettselskapet sparer investeringer ved å holde riktig effekt i strømnettet. Som igjen vil føre til lavere nettleie for kundene. Snakk om sirkulær økonomi!

Utsira ønsker å tilrettelegge for ny virksomhet og å være et utstillingsvindu for fremtidens elektriske og grønne samfunn, et levende laboratorium. Et nasjonalt testsenter hvor alle aktører som vil prøve ut grønne energiløsninger er under oppføring, og grønn teknologiturisme vil gjøre Utsira til en attraktiv destinasjon for ennå flere som vil besøke den lille vakre øya.

Andre eksempler på nye grønne tjenester og teknologi vi jobber med i Haugaland Kraft for tiden er solceller, elbillading og en kundeapp med smarte energistyringstjenester som vil gjøre våre kunders liv grønnere. Vi har også startet nye selskaper. Sammen med Karmsund Havn har vi etablert Havnekraft AS som skal drive med landstrøm, og sammen med Sunnhordaland Kraftlag og Knutsen OAS har vi etablert Deep Wind Offshore (DWO) med formål om å være med på det neste store eventyret i vår region, havvind på Utsira Nord.

Grønn vekst er et samarbeidsprosjekt hvor enkeltaktører ikke kan lykkes uten at andre lykkes minst like bra. Derfor er det med stor glede og ydmykhet at jeg har blitt utnevnt som leder i Næringsforeningens ressursgruppe for Grønn Lønnsomhet. Ressursgruppen består av 10 særdeles ressurssterke, flinke og ivrige medlemmer som jeg er overbevist om at vil være et viktig tilskudd til alt det positive arbeidet som gjøres innen grønn vekst i regionen. Et hovedmål for gruppen er å ufarliggjøre bærekraftig omstilling og å synliggjøre hvilke konkurransefortrinn dette kan gi. Vi vil være særlig opptatt av at små og mellomstore bedrifter, som utgjør store deler av næringslivet, oppdager lønnsomheten i de grønne mulighetene. De litt større er helt avhengige av at hele næringskjeden deltar, og denne avhengigheten skaper lønnsomme muligheter for alle.

Det er viktigere enn noen gang å fokusere på det grønne, og det er viktig å fokusere på vekst. Grønn vekst er et stort samarbeidsprosjekt, og med et felles fokus kan vi alle bidra til grønn innovasjon og teknologiutvikling, grønne arbeidsplasser, grønn regional utvikling og grønn lønnsomhet for alle og enhver.

Stein Inge Morisbak
Direktør Utvikling og Digitalisering
Haugaland Kraft

